Retrospektiivi

Retrospektiivi on jokaisen iteraation jälkeen pidettävä palaveri, missä keskustellaan
kyseisen iteraation onnistumisista ja epäonnistumisista, sekä pohditaan mahdollisia 
parannusehdotuksia työskentelytapoihin niin, että niitä voidaan hyödyntää myös jatkossa.

On kehitetty erilaisia retrospektiivitekniikoita. Eräs näistä on nimeltään 
Start, Stop, Continue, More of, Less of Wheel. Tässä tekniikassa esim. taululle piirretään
ympyrän muotoinen kuva, joka jaetaan viiteen osaan Start, Stop, Continue, More of, Less of.
Tämän jälkeen ryhmälle esitetään seuraavat kysymykset: Mitä asioita tulisi tehdä mitä ei vielä
tehdä? Minkä asioiden tekeminen pitäisi lopettaa? Minkä asioden tekemistä tulisi jatkaa? Mitä 
pitäisi tehdä enemmän ja mitä vähemmän? Tämän jälkeen ryhmäläiset vastailevat vapaasti näihin
kysymyksiin ja kaikki kirjataan taululle. Aikaa tulisi käyttää yhteensä n. 10 min jos kyseessä 
pieni ryhmä ja 25 min jos ryhmä on suurempi.

Toinen suosittu tekniikka on nimeltään Glad, Sad, Mad. Ensin kaikki kirjoittavat lapuille
havaintojaan edellisestä iteraatiosta. Tämä vaihe kestää max 15 min. Sitten laput laitetaan
taululle kaikkien nähtäville. Taulu on jaettu kolmeen kategoriaan (glad, sad, mad) ja jokainen
järjestää lappunsa oikeisiin kategorioihin. Mad- ja sad-kategoriat eroavat toisistaan siten, 
että mad:iin merkitään ryhmän ulkopuoliset negatiiviset asiat ja sad:iin sisäiset. 
Positiiviset asiat merkitään glad-kategoriaan. Tähän vaiheeseen käytetään max 15 min aikaa.

Seuraavaksi ryhmitellään samansisältöiset laput yhteen (max 5 min). Tämän jälkeen ryhmäläiset
äänestävät kukin esim. viittä asiaa, joista he haluavat keskustella syvemmin. Tämän jälkeen 
ryhmä keskustelee aiheista puheenjohtajansa johdolla (usein scrum master) kunnes aiheet on 
käsitelty loppuun tai kokonaisaikaraja 60 min on täynnä.    

